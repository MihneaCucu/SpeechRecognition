Preafericirea Voastra, Inaltpreasfintia Voastra, distinsi reprezentanti ai cultelor, domnule presedinte al Senatului, domnule presedinte interimar al Camerei Deputatilor, stimata doamna Avocat al Poporului, domnilor presedinti ai Curtii Constitutionale, Consiliului Legislativ, Autoritatii Electorale Permanente si Curtii de Conturi, domnule director al Serviciului de Telecomunicatii Speciale, doamnelor si domnilor, stimati invitati, dragi colegi, domnule presedinte Kelemen Hunor, domnule presedinte Catalin Drula, domnule presedinte George Simion si, nu ultima oara, domnule lider Varujan Pambuccian, doamnelor si domnilor,
/.../ Vin astazi in fata dumneavoastra ca reprezentant al partidului care crede cu toata taria in puterea oamenilor si intr-o Romanie mai buna pentru toti. O viziune pentru natiune inseamna, in primul rand, sa nu uiti poporul pentru care lucrezi si pe care-l servesti. /.../
Stimati colegi,
Intreaga lume este zguduita de probleme. Vremurile idilice in Europa si in lume au trecut. Astazi vorbim despre o lupta crancena pentru supravietuire a valorilor care au stat la baza societatii in care traim. Economiile sufera, extremismul pune democratiile sub presiune, iar regimurile autoritare isi invadeaza vecinii. In plus, cresterea preturilor la energie si la alimente are un impact devastator asupra oamenilor. Toate aceste lucruri au facut ca tensiunile sociale sa creasca si am vazut in ultimele saptamani cum diferite categorii sociale au coborat in strada. Acestea sunt provocarile. Sunt multe si, de asemenea, grele. Insa, a fugi de responsabilitate nu este o optiune pentru mine. Fuga nu este in ADN-ul Partidului Social Democrat!
Doamnelor si domnilor,
Vin astazi in fata dumneavoastra sa-mi asum un program de guvernare si o echipa de ministri cu care sa depasim toate aceste greutati. Vin dintr-un partid care si-a asumat cele mai grele provocari ale istoriei noastre de dupa 1989: tranzitia grea, dar si aderarea la Uniunea Europeana si NATO. Datoria ma obliga sa fac un pas in fata si sa imi asum responsabilitatea atunci cand societatea este framantata de probleme. Sunt hotarat sa infrunt problemele direct. Nu voi da nici un pas inapoi. Nu sunt perfect sau fara frica de Dumnezeu sau fara de pacat, pur si simplu sunt om, dar nu mi-e frica de greutati, iar ca viitor prim-ministru voi face tot ce depinde de mine pentru ca nici unui roman sa nu-i mai fie frica - frica de ziua de maine, frica de preturi, frica pentru sanatatea si educatia celor dragi. Mie nu-mi este teama sa duc Romania acolo unde ii este locul. Stiu ca am de partea mea istoria de lupta a poporului roman, valorile noastre puternice legate de familie si traditii si, mai ales, am multa credinta. Credinta mea este in Dumnezeu si in Romania! Trebuie doar ca si noi, romanii, sa credem in viitorul tarii!
Doamnelor si domnilor,
Romania reala nu este cea de pe retelele de socializare. Romania reala este Romania oamenilor care muncesc din greu zi de zi si care stiu ca daca s-ar opri din munca, fie si pentru o clipa, atunci nu ar mai avea bani nici de facturi, nici de mancare, nici pentru scoala copiilor sau medicamentele parintilor. Romania reala este cea in care romanii au speranta ca macar o data sa simta ca nu mai sunt pe cont propriu, ca acest stat nu este o jungla in care fiecare se descurca cum poate, in care fiecare supravietuieste cum poate si in care regulile sunt doar pentru cei slabi, niciodata pentru cei din varf. Romania la care viseaza cei mai multi este cea in care esti tratat cu respect atunci cand iti platesti taxele. Este lumea in care poti sa mergi decent pe o autostrada, de la Bucuresti la Iasi, in care poti sa mergi cu incredere intr-un spital de stat, in care copilul tau invata la scoala, nu doar la meditatii, si in care ai suficienti bani sa faci macar o data pe an concediu cu familia. Aceasta este lumea pe care si-o doresc romanii. Aceasta este lumea pentru care au murit semenii nostri la Revolutie. Aceasta este lumea pe care milioane de parinti, copii, frati si surori au cautat-o cu disperare peste hotare. Si aceasta, cred eu, trebuie sa fie Romania tuturor romanilor. Aceasta este Romania pe care trebuie s-o construim noi toti.
Acum, stimati colegi, suntem cu totii de acord ca in anul 2023 profesorii nu trebuie sa-si strige nevoile si disperarea pe strazi. Este evident ca, incepand cu anii '90, acest stat nu si-a onorat contractul social si a neglijat educatia. Suntem aici din cauza greselilor facute timp de 30 de ani. Profesorii au obosit sa tot spere ca cineva le va reda demnitatea si respectul cuvenit in societate. De aceea, cand vine vorba de educatie, speranta nu va fi o optiune pentru mine. Ca prim-ministru voi livra la milimetru ce am promis impreuna cu presedintele Senatului, Nicolae Ciuca, iar cea mai mare garantie, dincolo de orice ordonante sau legi, este aceea ca fac parte din partidul care a livrat deja si medicilor ce a promis. Sunt pregatit sa discut oriunde si oricat cu profesorii pentru a gasi impreuna solutiile corecte la aceasta problema. Dupa 30 de ani, acest guvern este pregatit sa faca dreptate dascalilor. Acesta este angajamentul meu ferm ca viitor prim-ministru. Dincolo de asta, trebuie sa fim constienti ca nu este vorba doar de bani. Banii dati fara cap se vor risipi ca apa in nisip si peste patru ani vom fi in acelasi loc. Trebuie ca specialistii din Educatie, alaturi de profesori si Ministerul Educatiei, sa gaseasca un sistem prin care salariile sa reflecte in mod corect respectul cuvenit meseriei, dar si performanta. Este nevoie de criterii. Profesorii care muncesc din greu trebuie rasplatiti, trebuie sa castige mai mult, pentru ca asa este normal. Romania nu trebuie sa aiba licee in care niciun elev nu ia Bac-ul. Romania nu trebuie sa mai aiba in sistemul de Educatie oameni cu 2 si 3 la titularizare, care s-au facut profesori doar pentru ca nu au gasit altceva mai bun de facut, dar pentru asta trebuie sa facem un sistem echitabil, performant si avantajos pentru toti profesorii care isi fac datoria. Primul pas va fi ca salariul debutantilor din Educatie sa porneasca de la salariul mediu brut pe economie, iar Educatia sa fie din nou un domeniu care sa atraga cei mai buni oameni si voi face asta pentru ca eu cred ca orice viziune pentru natiune se construieste doar punand educatia pe primul loc.
Doamnelor si domnilor,
A venit timpul ca Romania sa fie acea tara pe care ne-o dorim toti, a venit timpul ca Romania sa fie o tara mai puternica si mai unita, dar pentru asta trebuie sa avem institutii puternice. Guvernarea trebuie sa fie pentru toti romanii, nu impotriva cuiva sau a ceva. Nu poti sa ai o guvernare buna daca imparti Romania in doua, una de stanga, una de dreapta, una buna si una rea, una rurala si una urbana. Exista o singura Romanie si trebuie sa aiba un singur guvern pentru toti cetatenii, iar acela trebuie sa fie Guvernul Romaniei. Trebuie sa fim responsabili in fata romanilor care au dat dovada de multa putere in aceste momente grele. Romanii au infruntat o pandemie, iar acum se lupta cu inflatia si cu preturile. In toate aceste crize, romanii au demonstrat rezistenta si curaj si au ramas fermi, asa cum au facut-o mereu de-a lungul istoriei. In fata lor, noi toti, liderii politici din aceasta sala, trebuie sa ne inclinam. Suntem aici datorita oamenilor, niciodata invers, si suntem aici pentru a lucra pentru ei. Suntem aici pentru a pune oamenii inaintea politicii si nu avem voie sa pierdem timpul cu propriile noastre drame politice atunci cand romanii sufera. Partidul Social Democrat a demonstrat deja ca intelege aceste lucruri. Am renuntat la interesele proprii si am intins o mana atunci cand timpurile istoriei au cerut asta. Am format aceasta mare coalitie pentru stabilitatea Romaniei in vremurile cele mai grele. Va garantez ca voi trata intotdeauna cu respect liderii politici ai oricarui partid care au servit tara cu adevarat, la fel cum voi simti doar indiferenta fata de cei care au crezut ca Romania este un cazino in care se pot juca cu banii romanilor. Partidul Social Democrat nu va sovai niciodata sa spuna ceea ce gandeste si ce credem ca este bine pentru Romania. Dar asta nu inseamna ca nu vom lucra in fiecare zi cu partenerii nostri pentru a asigura o guvernare responsabila si eficienta. Aceasta coalitie a demonstrat in ultimele 18 luni ca poate obtine rezultate. Impreuna am stabilizat tara in cel mai greu moment din ultimii 20 de ani. Programele sprijin pentru Romania au protejat populatia si economia in fata crizelor. Am plafonat preturile la energie si gaze, am venit cu un pachet social pentru romanii cu venituri mici si pentru pensionari, am crescut salariul minim si pensiile si am intors 6% din PIB in economie, adica de trei ori mai mult decat guvernarea de dreapta din perioada 2021. Toate aceste lucruri s-au intamplat in Guvernul Romaniei condus de Nicolae Ciuca ca si prim-ministru.
Trebuie sa continuam in directia buna cand vorbim despre Romania. Trebuie sa privim dincolo de liniile de partid. Ma angajez sa lucrez cu fiecare dintre dvs., indiferent de partid, la fel cum ma angajez ca, pentru binele Romaniei, sa stabilesc parteneriate reale cu sectorul privat, societatea civila, sindicate si mediul academic.
Doamnelor si domnilor,
Orice viziune pentru natiune incepe prin a le oferi oamenilor mai multa demnitate, mai mult respect si mai multa empatie pentru problemele lor. Sta in puterea noastra sa astupam prapastia uriasa de incredere care este astazi intre clasa politica si cetateni si vom reusi asta daca vom incepe cu reducerea cheltuielilor statului. Am vrut, ca prim-ministru, sa am un guvern cu mai putine ministere. Am redus numarul de ministere si vom reduce si numarul secretarilor de stat. In acest guvern vom ramane doar oamenii care muncesc. Trebuie sa reducem risipa si cred ca acest nou guvern trebuie sa-si asume cu mult curaj legea interzicerii cumulului pensiei cu salariul la stat. Este nedrept pentru restul cetatenilor ca aparatul de stat sa fie intesat cu speciali, la fel cum trebuie impreuna sa facem dreptate odata pentru totdeauna in ceea ce priveste pensiile speciale. Este poate cea mai grea reforma, care a rupt cel mai mult societatea. Daca vrem sa redam increderea in stat, atunci trebuie sa intelegem ca nu mai putem avea doua categorii de cetateni: unii normali si unii speciali. Cu totii suntem romani.
Stimati colegi,
Inainte de a-mi da votul, va anunt cu toate consecintele: sustin cu tarie eliminarea pensiilor speciale pentru parlamentari - este singura solutie pentru a avea legitimitate, pentru a taia apoi toate pensiile speciale si vreau ca Parlamentul sa fie alaturi de mine si de Guvern, sa reusim impreuna sa facem reforma, sa aducem dreptatea si sa luam banii din PNRR.
Doamnelor si domnilor,
Vreau sa fac aceste lucruri pentru ca simt ca aceasta guvernare nu trebuie sa fie doar despre stabilitate, ci mai ales despre asumare. Programul de guvernare pentru care va cer astazi votul in Parlament isi propune sa treaca de la stabilizarea Romaniei la modernizarea economica si sociala a tarii. Aceasta guvernare va fi despre reforme si economie. Va spun ca urmatoarele luni vor insemna o cursa contra cronometru pentru refacerea puterii de cumparare a populatiei. Vom lucra in stransa legatura cu Banca Nationala a Romaniei pentru a aduce inflatia la o singura cifra, vom veni cu program curajos pentru a stopa cresterea preturilor la alimentele de baza si vom lovi fara mila in toti cei care cred ca se pot imbogati prin specula, pe spatele si suferinta romanilor. Vom stimula munca si vom incuraja romanii sa ramana in tara. Avem un program prin care vom reduce treptat impozitarea muncii, mai ales pentru cei cu venituri mici si medii. In paralel, vom demara discutiile cu sindicatele si patronatele pentru cresterea consistenta a salariului minim. Sunt masuri normale pentru ca la sfarsitul mandatului acestui guvern orice salariat din Romania sa castige minim 500 de euro net, iar cel tarziu la 1 ianuarie 2025 castigul salarial mediu in Romania sa ajunga la 1.000 de euro net. In paralel, trebuie sa avem grija de seniorii nostri. Cresterea pensiilor va fi pentru mine litera de lege si avertizez public foarte clar ca voi fi dusmanul de moarte al tuturor celor care vor mai indrazni sa spuna vreodata ca parintii nostri, dupa o viata de munca, sunt asistati social sau ca pensia este o pomana, la fel cum nu mai vreau sa vad cum cei care sunt saraci sunt umiliti si batjocoriti doar pentru ca sunt saraci. Ca viitor prim-ministru, voi continua sa fiu alaturi de romanii cu venituri mici. In plan economic, cred cu tarie ca trebuie sa schimbam perspectiva, trebuie sa incepem sa producem mai mult si mai bine aici, la noi acasa, cu bani europeni. Patriotismul economic va transforma economia dintr-o economie bazata pe consum din import intr-o economie bazata pe productie. Vom avea o crestere economica sanatoasa, vom crea locuri de munca si vom creste exporturile. Avem 250 de miliarde de lei pregatiti pentru investitii in urmatorii ani, bani cu care vrem sa sprijinim toate companiile care produc in Romania. In plus, in perioada urmatoare, fondurile europene trebuie sa fie motorul acestei economii.
Va propun si doua industrii strategice in care Romania isi va concentra eforturile in urmatorii doi ani. Industria alimentara si sectorul materialelor de constructii vor beneficia de cele mai ample scheme de stimulare a productiei din istorie.
Stimati colegi,
Trebuie sa fim constienti ca dezvoltarea tarii noastre depinde in mare masura de modul in care vom reusi sa ii convingem romanii nostri sa nu mai plece in cautarea unui trai mai bun peste hotare. Este dureros cand vedem ca media de varsta in Italia, Spania sau Anglia a comunitatii romanesti este de 31-32 de ani. De asta trebuie sa continuam sa crestem salariile si sa imbunatatim serviciile publice, pentru ca stim ca fiecare roman plecat peste hotare spera ca intr-o zi sa se intoarca acasa. Fiecarui roman plecat departe ii este dor de satul sau orasul in care s-a nascut. Fiecarui tanar ii este dor de bunicii care l-au crescut si tuturor, tineri sau batrani, in fiecare secunda le este dor de a fi romani in Romania.
Ca viitor prim-ministru, voi face tot posibilul ca ei sa fie din nou romani in Romania, pentru ca aici e casa lor, aici e satul lor, aici e orasul lor, aici e biserica lor, aici trebuie sa fie Romania lor. Si va promit astazi ca Romania va fi a tuturor romanilor. Abia asta, dragi colegi, este tara pe care eu vreau sa ne-o luam inapoi.
Doamnelor si domnilor,
In zona de politica externa, obiectivul meu este sa construim o abordare comuna, impreuna cu toate institutiile responsabile, pentru a proiecta imaginea unei tari puternice si unite in obiectivele sale externe. Voi cauta, in limitele atributiilor mele constitutionale, sa colaborez institutional cu toti cei care au ca rol reprezentarea externa a Romaniei, pentru a ne asigura ca vorbim pe o singura voce. Mai mult, trebuie sa transformam Romania intr-un hub regional la Marea Neagra, furnizor de stabilitate, promotor al democratiei, dar si un actor cheie pe zona de energie, agricultura si digitalizare. Romania poate sa devina centrul european si al NATO pe flancul estic in domeniul industriei de aparare. Urmeaza investitii importante in domeniu. Multe fonduri europene vor fi disponibile pentru aceste tipuri de activitati, iar Statele Unite si ceilalti parteneri ai nostri vor fi tot mai prezenti in Romania. Componenta economica va deveni esentiala in actiunea noastra diplomatica. Vom discuta de la egal la egal cu partenerii nostri despre cooperarea economica, despre componenta comerciala, despre investitii si locuri de munca aici, in Romania.
Aderarea Romaniei la spatiul Schengen si relansarea procesului de integrare in zona euro reprezinta obiective pe care trebuie sa ni le asumam impreuna si pentru care trebuie sa depasim luptele politice.
Nu vreau sa ma lansez, sa dau termene, dar pot sa afirm ca vom face lucrurile cu mai mult curaj si profesionalism. Vom clarifica toate aspectele legate de implementarea PNRR - vom debloca cererea de plata II, vom finaliza cererea de plata III, vom finaliza modificarea PNRR si vom include capitolul de energie.
Ca viitor prim-ministru nu voi accepta ca fermierii romani sa fie tratati incorect in Uniunea Europeana, la fel cum nu voi tolera ca vreun roman sa mai fie discriminat oriunde in lume. Statul roman isi va reafirma rolul de protector al romanilor oriunde s-ar afla si invit diaspora romaneasca sa se alature proiectului nostru privind renasterea demnitatii nationale.
In relatia cu guvernul Statelor Unite, trebuie sa depunem eforturi suplimentare pentru a indeplini cerintele din Visa Waiver, astfel incat in 2025 sa avem sanse reale ca romanii sa nu mai calatoreasca cu vize peste ocean. Un alt obiectiv central in relatia cu Statele Unite va fi sprijinirea adoptarii in cel mai scurt timp a legislatiei specifice privind securitatea Marii Negre, in asa fel incat proiectele Romaniei la Marea Neagra sa beneficieze de sprijin american.
In politica de vecinatate, vom acorda o atentie de deosebita fratilor nostri de peste Prut. Romania va sustine cu toata forta parcursul de aderare a Republicii Moldova la Uniunea Europeana. Vom continua sa asiguram toate resursele necesare pentru ca administratia pro-europeana si poporul Republicii Moldova sa reziste in fata amenintarilor rusesti. Romania este si va ramane garantul integrarii europene a Republicii Moldova, al securitatii si al stabilitatii sale.
In ceea ce priveste razboiul din Ucraina, Romania isi va mentine pozitia fata de invazia ilegala declansata de regimul criminal al lui Vladimir Putin. Vom continua sa oferim tot suportul nostru, vom deveni un actor si mai activ la nivelul organizatiilor internationale si vom cauta sa devenim un pilon central in procesul de reconstructie a Ucrainei.
Dincolo de asta, eu cred cu tarie ca Romania trebuie sa se deschida catre lume. Parteneriatele strategice cu Coreea de Sud si Japonia ne arata ca tara noastra poate conta si pe alte continente. Relatiile apropiate cu Israel sau Turcia ne demonstreaza ca putem avea prieteni adevarati si in alte parti ale lumii. O viziune pentru natiune este aceea in care se fructifica toate oportunitatile pentru tara ta, iar ca viitor prim-ministru, voi folosi toate relatiile tarii noastre in lume pentru a aduce avantaje economice in progresul romanilor.
Doamnelor si domnilor,
Experienta politica m-a invatat ca onoarea de a conduce destinele unui popor este insotita de multa responsabilitate. Nu exista mandrie mai mare decat sa construiesti pentru tara ta. Voi fi insa dusmanul oricarui politician care va alege sa murdareasca Romania. Voi fi dusmanul oricarui politician care va alege sa trateze cu dispret seniorii acestei tari. Voi fi dusmanul oricarui politician care va considera ca Romania nu poate si nu trebuie sa ofere un viitor copiilor ei. Istoria nu ne va ierta daca nu vom reusi sa profitam de acest moment, dar pentru asta avem nevoie de stabilitate si de lideri asumati.
Stimati colegi,
Vreau sa fiu foarte clar: locul Romaniei este in Uniunea Europeana si in NATO! Din 2004, suntem protejati de cea mai mare alianta militara din lume. Din 2007, Uniunea Europeana ne-a asigurat peste 50 de miliarde euro, bani cu care Romania a putut sa se dezvolte. Daca alti lideri au alta alternativa de a dezvolta Romania ii invit sa faca un pas in fata, sa le spuna romanilor care sunt solutiile lor. Altfel, prin minciuni, urlete si manipulare, nu poti dezvolta o tara, o poti doar ingropa!
Stiti bine ca ura si dezbinarea nu ma caracterizeaza. Eu sunt aici sa construiesc impreuna cu dvs. pentru romani. Este timpul ca Romania sa se ridice prin respect si demnitate! Aceasta este viziunea pentru natiune a Guvernului Romaniei pentru care va cer astazi votul in calitate de prim-ministru desemnat. Va multumesc! Doamne ajuta!